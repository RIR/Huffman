## Viikkoraportti 1

### 16-22.1.2017 ###

Aloitusluennolla keskiviikkona 18.1 käytiin läpi pikaisesti kurssin aihe ja aikataulu. Lopuksi oli mahdollista keskustella ohjaajan kanssa mieltä askarruttavista asioista.

Itselläni jäi muista töistä johtuen työn varsinainen aloittaminen hivenen loppuviikkoon. Koodausta en aloittanut tällä viikolla vielä lainkaan vaan tein määrittelydokumentin ja suoritin muut vaadittavat aloitustoimenpiteet. Jollain ilveellä sain pelkkään määrittelydokumentin luontiin kulumaan jo useamman tunnin. Itse ohjelman alustin Netbeansissa Maven-projektina. En tiedä onko tästä juuri hyötyä, mutta käytin JavaLabrasta tuttua mallia ajatellen että se saattaa auttaa myöhemmin ohjelman testauksen kanssa. 

Kuitenkin suurin osa ajasta tämän viikon osalta kului itse aiheeseen tutustumiseen, sillä se on itselleni täysin vieras. Olen tietysti tutustunut tiedostojen pakkaamiseen asiakkaan näkökulmasta, mutta pakkaamisen taakse piiloutuva sovelluslogiikka algoritmeineen ja tietorakenteineen ovat minulle aivan uutta. Olen selannut läpi kohtalaisen suuren määrän Huffmanin koodausta käsitteleviä artikkeleja sekä videoita. Olen vielä hieman hataralla pohjalla tämän toteutuksen suhteen, mutta uskon että kunhan saan asiaa vielä hieman jäsenneltyä, niin aihe ei ole mitenkään ylivoimainen. Algoritmin logiikan kyllä jo ymmärrän ja mahdolliset ongelmat tulevat varmastikin olemaan enemmänkin Javaan liittyviä. 

Opin siis paljon tällä viikolla pakkausalgoritmeista ja varsinkin tietysti Huffmanin koodauksesta. Epäselvää on ainakin jossain määrin vielä tavujen käsittely tiedostojen lukemisen ja kirjoittamisen yhteydessä, sekä bittioperaatiot.  Näihin aionkin perehtyä pian lisää.  Koko ohjelman tila- ja aikavaativuus saattavat myös vaatia vielä tarkennusta. Tarkoitukseni on aloittaa pian myös itse ohjelmointi.

Tällä viikolla käytin aikaa työskentelyyn n. 12 h < , josta suurin osa kului siis aiheeseen perehtymiseen. 
